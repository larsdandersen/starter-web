RETTEN I HJØRRING (Ekstra Bladet): Den 53-årige Johan Reistad er idømt  13 års fængsel for drabet på Eddie Karl-Johan Tinglert, mens hans 46-årige medtiltalte, der er frifundet for drabet, er idømt 10 måneders fængsel for usømmelig omgang med lig og besiddelse af en pistol.

Johan Reistad udvises af Danmark for bestandigt, mens den 46-årige får en advarsel om udvisning.

Det har et nævningeting i Retten i Hjørring netop slået fast.

Retten finder, at der er skærpende omstændigheder i drabet, der gør, at de afviger fra udgangspunktet for drab på 12 års fængsel.

Der er afgivet to stemmer for fængsel i 14 år og ti stemmer for fængsel i 13 år. Der afsiges dom efter stemmeflertallet.